---
title: Daily recap
---

Het is laat, Amstelveen, mijn gitaar is vals en ik denk aan jou. Maar minder dan vorige week, en nog minder dan de week daarvoor. You're on your way out.

Er zit schot in mijn leven. Ik haal geen vakken, maar laatst had iemand me horen spelen en uitgenodigd naar Italië te komen om samen op te treden. Niet iedereen krijgt de kans om zijn studie in stijl te verkloten.

Mijn donkere Levi's 511 zijn binnen. Het vorige paar had ik zes dagen per week aan, niemand merkte het. Een donkere spijkerbroek past overal bij, zeker bij mijn leren jack, waarvan ik niet weet of mensen het cool vinden of aanstellerig. Ik voel me een sexy motherfucker.

Ga naar bed met een goed boek, of in ieder geval met iemand die er één gelezen heeft. Hier is het te doen, meiden. Verhalenbundel van K. Schippers, vandaag gekocht. Ik kreeg een compliment van de verkoper, even oud als ik. Die jongen komt er wel.
