badmeester
jongetje
moeder
zedendelinquent


----

Al die rennende kinderen, gek word je er van. Gister was er een meisje gestruikeld. Tandje uit zijn mond. Hele zwembad in paniek. Wat een hoop mensen bij de duikplank. Een jochie dat er niet af durft. Heeft ie geen vader of moeder in de buurt? Die ouders denken dat ze zomaar weg kunnen lopen.

----

Allemaal geluiden door elkaar. Waar is mama? Het rubber van de duikplank schuurt over mijn voeten.

"Toe maar knul."

Ik kijk om. Wie zei dat? Mijn neus doet nog pijn van toen ik net heel veel water inslikte. Mijn mond smaakt naar zwembad. Ik loop naar het randje.

----

Er komt een stel bejaarden uit het bubbelbad. Wat een lijven, ik zie alleen maar hangend vel. Waar is Tom? Ik kijk rond, zie kinderen vechten om een grote mat die in het water ligt. Het gaat er ruig aan toe. Zou Tom daar bij zitten? Nee, dat is niks voor Tom, die is daar veel te verlegen voor.

Dáár is ie. Hij staat op de duikplank. Met al die mensen achter hem. Waar is ie nou toch mee bezig, die arme jongen.

----

"Je moet het niet opzoeken", had de psychiater gezegd. "Niet alleen naar een speeltuin gaan."

Maar Marlies had voorgesteld om met de hele damclub te gaan zwemmen. Dat heb ik niet meer gedaan sinds ik vrij kwam. Vanochtend had ik nergens om heen te gaan, toen ben ik naar het zwembad gefietst. Gewoon, om te wennen. Dan is het straks minder gek. Anders zien ze het allemaal.

---
